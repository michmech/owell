# Stiùireadh do thar‑sgrìobhadairean 

'S e làrach-lìn a th' ann am Fosgladh an Tobair far am bi saor-thoilich a' tar-sgrìobhadh chlàraidhean ann an Gàidhlig na h-Alba. Airson a bhith nad shaor-thoileach tar-sgrìobhaidh feumaidh tu [clàradh](/gd/claraich) an toiseach. Aon uair 's gu bheil thu air clàradh feumaidh tu [logadh a-steach](/gd/a-steach) le do sheòladh puist-d 's am facal-faire agad. An uair sin faodaidh tu tòiseachadh air tar-sgrìobhadh

## A' taghadh na a thar-sgrìobhas tu

Àn dèidh dhut logadh a-steach, thalla gu taba *Deiseal airson a thar-sgrìobhaidh* air duilleag-dhachaigh na làraich. Tha an taba seo a' liostadh nan clàraidhean as urrainn dhut taghadh. Chì thu gu bheil na clàraidhean air an rangachadh a rèir duilgheadas, bho Soirbh gu Riaslach.

![Tha taba air an duilleig-dhachaigh a' liostadh chlàraidhean a tha rim faighinn airson tar-sgrìobhaidh](/gd/001.png)

Bheir am putan *Fosgail* ri taobh gach clàraidh gu duilleag far am faod thu a bhith ag èisteachd ris. Aon uair 's gun lorg thu clàradh air am bu mhiann leat obrachadh, put air a' phutan *Tòisich air tar-sgrìobhadh*.

![Clàr a tha ri fhaighinn airson a thar-sgrìobhadh](/gd/002.png)	

Bhon uair sin, bidh an clàradh agad fhèin a-mhàin agus is tu an aon neach a dh'obraicheas air. Faodaidh tu gabhail air do shocair gus an tar-sgrìobhadh a choileanadh; chan fheum thu a dhèanamh bho cheann gu ceann aig aon àm. Ge brith cuin a thilleas tu gu duilleag-dhachaigh Fosgladh an Tobair, chì thu na tar-sgrìobhaidhean neo-chrìochnaichte agad fon taba *Ur tabhartasan*, agus faodaidh tu leantainn ort far an do stad thu roimhe.

![Tha taba air an duilleig-dhachaigh a' liostadh chlàraidhean air a bheil thu ag obair aig an àm](/gd/003.png)	

## Mar a nì thu tar-sgrìobhadh

'S e tha ann an 'tar-sgrìobhadh' ach èisteachd ris na chanar an ann clàradh fuaim agus a sgrìobhadh sìos - anns a' bhogsa teacsa mhòr gheal. 'S e an dòigh as fheàrr airson sin a dhèanamh ach mean air mhean: bidh thu ag èisteachd airson beagan diogan, a' stad na cluiche, a' sgrìobhadh sìos na chuala tu, agus an uair sin a' leantainn ort fad beagan diogan eile - agus mar sin air adhart. Seo mar as urrainn dhut tòiseachadh:

1. Cuir an cùrsair sa bhogsa theacsa gheal.
2. Brùth `Ctrl` + `Spàs` gus a' chluich a thòiseachadh agus èist ri beagan fhaclan.
3. Nuair a chluinneas tu gu leòr, brùth `Ctrl` + `Spàs` a-rithist gus a' chluich a stad.
4. Sgrìobh sìos na chuala tu.
5. Brùth `Ctrl` + `M` gus stampa‑tìde a chur a-staidh.
6. Tòisich a-rithist bho cheum 2.

![Clàr a tha tar-sgrìobhte gu ìre](/gd/004.png)

## Dè as adhbhar dha na stampan‑tìde?

Faodaidh tu stampa‑tìde a chur a-staidh cho tric no cho ainneamh 's a thogras tu. 'S ann a tha iad dha do chuideachadh gus na tha thu a' cluinntinn a chur a-rèir na tha thu a' sgrìobhadh 's a' leughadh.

Ma tha thu airson èisteachd a-rithist ri rudeigin tha thu dìreach an dèis a chluinnteil, dìreach brùth `Ctrl` + `Spàs` gus a' chluich a stad agus an uair sin `Ctrl` + `Spàs` gus a tòiseachadh a-rithist. Thèid a' chluich **bhon stama-tìde as fhaisge air taobh chlì a' chùrsair**. Mar seo, faodaidh tu èisteachd ris an aon earrainn a-rithist 's a-rithist dìreach le bhith a' brùthadh `Ctrl` + `Spàs` gu cunbhalach.

Rè na cluiche, chì thu gu bheil an earrann a tha ga cluich an-dràsta air a soillseachadh san teacsa thar-sgrìobhte, agus gluaisidh an soillseachadh bho earrainn gu h-earrann mar a bhios an a' chluich a' dol air adhart – coltach ri karaoke, cha mhòr!

![Tha an earrann a tha ga cluich an-dràsta air a soillseachadh san tar-sgrìobhadh](/gd/005.png)


## Facal mu litreachadh is puingeachadh

Tha dà adhbhar aig na tar-sgrìobhaidhean agad. Air aon làimh, cuidichidh iad daoine gus na clàraidhean air prìomh làrach [Tobar an Dualchais](https://www.tobarandualchais.co.uk/?l=gd) a thuigsinn 's a mhealtainn. Air an làimh eile, thèid an cleachdadh gus teicneòlas cànain Gàidhlig a thrèanadh, leithid aithneachadh labhairte fèin-ghluasadach. Air sgàth seo, tha e cudromach faclan nan luchd-labhairt a thar-sgrìobhadh dìreach mar a chluinneas tu iad, gun mhearachdan gràmair a cheartachadh agus gun fhaclan dualchainnteach a "àbhaisteachadh".

Tha sinn a' tuigsinn gu bheil seo uaireannan nas fhasa ri a ràdh na ri a dhèanamh. Mar sin, tha sinn air stiùireadh-stoidhle mionaideach a chur ri chèile a dh'fhaodas tu rannsachadh nuair a bhios teagamh ort: [Leabhar-làimhe Tar-sgrìobhaidh ÈIST](https://docs.google.com/document/d/1c6dmxOArwkadFV-ZXHV-GPVeI0u47Dlp3jYnezNMARY/).

San fharsaingeachd, 's e deagh bheachd a th' ann gun a bhith a' gabhail cus dragh mu na puingean as mionaidiche a thaobh litreachadh is puingeachadh. Thèid a h-uile tar-sgrìobhadh le saor-thoilich dhe do leithid-sa a sgrùdadh agus, ma bhios feum ann, a cheartachadh le tàr-sgrìobhairean proifeiseanta. 'S e an obair a th' agad-sa ach a bhith a' sgìobhadh sìos na tha thu a' creidsinn a thu a' cluinntinn.

## A' faighinn cuideachaidh bho aithneachadh cainnte fèin-ghluasadach

'S e teicneòlas a th' ann an Aithneachadh Labhairte Fèin-ghluasadach (ALF) a dh'fhaodas do chuideachadh gus taipeadh nas luaithe le bhith a' toirt mholaidhean dhut. Gus an fheart seo a chur air, cuir cromag ris an roghainn *Seall molaidhean* aig bonn a' bhogsa-theacsa ghil.

Nuair a bhios an ALF air, chì thu molaidhean a' nochdadh, facal air fhacal, mar a bhios a' chluich a' dol air adhart. Thathar a' sealltainn nam molaidhean ann an dath glas aotrom. Bidh na molaidhean ceart uaireannan agus ceàrr uaireannan: 's e beachd a th' annta air na tha an t-inneal a' "smaoineachadh" a tha e a' cluinntinn.

![Tar-sgrìobhadh leth-dhèanta agus molaidhean ALF gan taisbeanadh aig a' deireadh](/gd/006.png)

Ma tha coltas an ìre mhath ceart air a' mholadh, faodaidh tu gabhail ris le bhith a' brùthadh `Tab`. Stadaidh seo a' chluich agus cuiridh e a-staigh stampa-tìde. Faodaidh tu a-nist a dhol air ais agus an earrann a dheasachadh – no eadhon a sgrìobhadh thairis air gu tur – mus lean thu ort.

Tha e cudromach gun a bhith a' cur cus earbsa anns na molaidhean ALF. Mura bheil thu cinnteach dè tha thu a' cluinntinn, na gabh dìreach ris na na molaidhean ALF. Bidh clàradh a tha duilich dhut-sa gu cinnteach fiù 's nas duilghe dhan inneal, agus tha na molaidhean nas dualtaiche a bhith ceàrr. 'S e an riaghailt-òrdaig: **cleachd ASR gus ùine thaipeadh a shàbhaladh dhut, chan ann gus na tha thu a' cluinnteil a thuigsinn**.

## A' sàbhaladh agus a' crìochnachadh do chuid obrach

Tha e cudromach an tar-sgrìobhadh agad a ghlèidheadh bho àm gu àm le bhith a' briogadh air a' phutan mhòr *Sàbhail* aig bonn deas na sgrìn. Tha seo coltach ri bhith a' glèidheadh stuth air a' choimpiutair agad: caillidh tu d' obair mura dèan thu.

![Tha am putan Glèidh anns an oisean aig bonn deas na sgrìn](/gd/007.png)

Cuimhnich nuair bhios clàradh air a cheangail riut nach eil duine sam bith eile comasach air obrachadh air. Ma bhios tu airson sgur dhe d' obrachadh air clàradh airson adhbhar sam bith, bu chòir dhut a thoirt air ais dhan na clàraidhean a tha rim fhaighinn, le bhith a' taghadh *Leig romhad an tar-sgrìobhadh* bhon chlàr-taice a thig am bàrr aig mullach na sgrìn.

![Clàr-taice a' sealltainn na roghainn airson clàradh a leigeil seachad](/gd/008.png)

Nuair a bhios an tar-sgrìobhadh agad deiseil, dìreach tagh an roghainn *Crìochnaichte* os cionn a' phutain *Glèidh*, agus briog air a' phutan *Glèidh*. Atharraichidh inbhe an tar-sgrìobhaidh agad a-nis gu *feitheamh ri aontachadh*. Tha seo a' ciallachadh gun dèan cuideigin bhon sgioba lèirmheas a dh'aithghearr air an tar-sgrìobhadh agad, ceartachaidhean a nì feum a dhèanamh agus mu dheireadh aontachadh ris. Aon uair 's gun dèanar sin, atharraichidh an inbhe gu *aonta* agus, bhon mhionaid seo, bidh an tar-sgrìobhadh agad ri fhaighinn gu poblach.

![](/gd/009.png)
